# Dag 1

Fagprøven for helsefagarbeidere går over to dager. Den første dagen får man utdelt oppgaven, og du skal lage en skriftlig plan over arbeidet.

Oppgaven skal handle om gjennomføringen og brukeropplysning på alt fra to til fire brukere. Det er arbeidsgiver på arbeidsplassen som utpeker en faglært kontaktperson på arbeidsstedet som lager forslag til oppgaven.

Dette er den skriftlige delen av fagprøven, og den leveres inn til bedriftens kontaktperson på slutten av dag én. Kopi av oppgaven leveres sensorene.

## Planen må inneholde:
- Tidsplan
- Pleieplan
- Arbeidsplan
- Hva som skal skje, og til hvilken tid

Den skriftlige delen må inneholde behov, ressurser, mål, tiltak og faglig begrunnelse.

Det forventes at lærlingen ser hele mennesket som individ med alle dens behov: fysiske, psykiske, sosiale, åndelige og kulturelle. Den skriftlige biten må også inneholde praktisk beskrivelse av planlegging, samt istandgjøring før eksempelvis stellesituasjonen:

- Hvilke hygieniske tiltak og prosedyrer må til? 
- Hva bør forberedes før måltid? 
- Hva er et godt kosthold?

Du må også notere ned hva du vil trenge av dine kolleger, eksempelvis medikamenthåndtering og forflytning.